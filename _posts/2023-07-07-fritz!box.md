---
layout: post
title: Fritz!Box
excerpt_separator:  <!--more-->
tags: IT, Hardware
---

[AVM](https://avm.de) heeft met haar Fritz Box producten een goede reputatie opgebouwd. Niet voor niets gebruiken veel internet aanbieders Fritz Box modelen als standaard modem / router voor hun verbindingen.
<!--more-->
In de praktijk zijn de basis functies voor routing, wireless access inderdaad zeer betrouwbaar. Hetzelfde kan gezegd worden over de mesh netwerk functies en het lage stroomgebruik. Indertijd gaf bij mij de doorslag om een Fritz Box aan te schaffen dat je geen account op een of andere Chinese server hoeft te hebben om gebruik te kunnen maken van je eigen router.

[image avm-fritz!box-4060.jpg "Fritz!Box 4060" right 200 200]Toch is het niet allemaal koek en ei met de Fritz Box. Na wat experimenteren kom ik tot een drietal teleurstellende ervaringen:

Een experiment met de ingebouwde media server leert dat deze met uitzondering van MP3-bestanden geen meta informatie uitleest. Met andere woorden, je kunt prima streamen met FLAC of AIFF bestanden maar je zorgvuldig opgebouwde meta informatie (naam van het liedje, artiest, afbeelding van het de hoes etc.) wordt niet zichtbaar. Je zult het moeten doen met de bestandsnaam. Achteraf kun je in de AVM knowledge base een [artikel](https://nl.avm.de/service/knowledge-base/dok/FRITZ-Box-4060/1074_Door-Media-Server-ondersteunde-bestandsindelingen/) terug vinden die dit keurig beschrijft.

Het gebruik van een Fritz Box (type 4060) als NAS heeft zijn beperkingen. Natuurlijk, met een USB stick van 16GB werkt alles naar behoren. Het systeem reageert vlot, op een effectieve manier zijn toegangsrechten in te stellen en de netwerkschijf valt te koppelen met alle mogelijke hardware. Maar wanneer we opschalen tot 1TB aan opslag en een bibliotheek van vele GB's gaan kopieren dan reageert de Fritz Box heel traag. Sterker nog, tijdens een kopieractie van 60GB heeft de Fritz Box zichzelf tot twee keer toe opnieuw opgestart! Het is duidelijk dat de CPU deze hoeveelheid aan data niet aankan.

Als Apple gebruiker wil je bij een NAS deze ook kunnen gebruiken voor Time Machine. Voor het gebruik van Time Machine op een Fritz Box kun je een [handleiding](https://www.tutonaut.de/en/How-to-use-time-machine-with-fritzbox/) vinden op het net. Na het nodige gepuzzel leidt dit niet tot een werkbaar resultaat. Ook nu weer biedt de knowledge base van AVM met dit [artikel](https://nl.avm.de/service/knowledge-base/dok/FRITZ-Box-4060/1065_Met-FRITZ-Box-verbonden-opslag-NAS-in-combinatie-met-Apple-Time-Machine-gebruiken/) het verlossende woord: het kan niet! Blijkbaar heeft AVM de specifieke Apple settings voor Samba niet doorgevoerd op de Fritz Box variant. Dit nog even los van een eventueel data volume probleem zoals geschetst in de vorige alinea.

Achteraf bezien had ik mij de moeite van het experiment kunnen besparen. Het is keurig gedocumenteerd dat de genoemde functies beperkt of niet werken. Maar toch, van een degelijk product mag je toch verwachten dat ook de extra functies naar behoren werken.